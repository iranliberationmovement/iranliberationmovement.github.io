FIXME: جامعه، جوامع > باهمبود،‌ باهمبودان
FIXME: اشاره به منبع برای واژه‌ی قیمومت

قطعنامه‌ی شماره‌ی ۲۱۷ مجمع عمومی سازمان ملل متحد، پیمان جهانی حقوق آدم

این بیانیه‌ی بسیار مهم هم در نسخه‌ی انگلیسی و هم در ترجمه‌ی فارسی دربرگیردنده‌ی کاستی‌هایی است.
کاستی مشترک تمام نسخه‌ها باور به وجود «نژاد» در میان انسان‌ها، سوگیری در موضوع همسری و گوناگونی
جنسیت، و پشتیبانی ضعیف از حقوق کودک به آموزش و پرورش بی‌طرف‌اند. در نسخه‌ی فارسی ایرادهای جداگانه‌ای
به برگردان نادرست یا کج‌فهمی بحث‌ها و اندیشه‌ی اصلی پسِ حقوق وارد است. 
مثالی از ایراد‌های نسخه‌ی فارسی بند ۲۹.۱ است. در گفتگوهایی که میان سران کشورها پیش از واردشدن آن به
این حقوق صورت گرفته آشکارا به نقش مهم جامعه در توسعه‌ی شخصیت انسان پرداخته شده تا از این
راه از فردگرایی افراطی، که ریشه در فلسفه‌ی حقوق طبیعیی دارد و این حقوق و آزادی‌های بنیادین آدم بر
پایه‌ی آن نوشته شده‌اند، کمی فاصله گرفته باشند. اماترجمه‌ی فارسی این باهمبودگرایی را بازنمی‌تابد و
زبان گمراه‌کننده‌ای دارد.

یا برای مثال در بند ۲۶.۳؛ حق تقدم در تعیین نوع‌ آموزش به سرپرستان کودک داده شده بدون آن‌که به
سازوکارهایی برای پشتیبانی از حق کودک به آموزش بی‌طرفانه و محافظت از اون در مقابل تلقین
ایدئولوژی (و در زیرمجموعه‌ی آن مذهب) ارایه شود. 

از این‌رو با نشانه‌گذاری این موارد و ارایه‌ی پیوند به مباحث از قلم افتاده همزمان که به نوشته‌ی اصلی
این سند وفاداری شده در پرداختن به کاستی‌های آن نیز کوتاهی نشده است.



دیباچه

از آن‌جا كه پذیرش مقام ذاتی همه‌ی اعضای خانواده‌ی بشر و حقوق برابر و جدایی‌ناپذیر آنان بنیان آزادی،
عدالت و صلح در جهان است؛

از آن‌جا كه ناديده‌گرفتن و تحقير حقوق آدم به کنش‌های وحشيانه‌ای انجاميده كه وجدان مردمان را
برآشفته است و پيدايش جهانی كه در آن مردم در بيان و باور آزاد و از ترس و فقر رها باشند، والاترين
آرزوی مردمان اعلام شده است؛

از آن‌جا كه ضروری‌ست حقوق آدم با حکومت قانون پاسداری شوند، اگر قرار نیست مردم به عنوان آخرين
چاره به شورش دربرابر بيداد و ستم مجبور شوند؛
*نگاه کنید به حق مقاومت و شورش دربرابر دستگاه ستم و حق دادخواهی - در چکیده‌ها.

از آن‌جا كه گسترش روابط دوستانه ميان ملت‌ها بايد تشويق شود؛

از آن‌جا كه مردمان ملل متحد ايمان خود را به حقوق بنیادین آدم و مقام و ارزش فرد انسان و برابری
حقوق مردان و زنان در این منشور حقوقی دوباره اعلام کرده و تصمیم گرفته‌اند پيشرفت اجتماعی و
معیارهای بهتر زندگی را در پرتو آزادی فزاينده بگسترانند؛

از آن‌جا كه دولت‌های عضو متعهد شده‌اند با همكاری ملل متحد به پیش‌‌رفت بزرگ‌داشت و پاس‌داشت
جهانی حقوق و آزادی‌های بنیادین آدم دست یابند؛

از آن‌جا كه یک برداشت مشترك در مورد اين حقوق و آزادی‌ها برای اجرای كامل اين تعهد بیش‌ترین اهميت
را دارد؛

از این رو، اکنون،
مجمع عمومی
اعلام می‌کند
اين بیانیه‌ی جهانی حقوق آدم
آرمان مشترك تمام مردمان و ملت‌هاست، تا همه‌ی مردمان و همه‌ی نهادهای جوامع، اين بیانیه را همواره در
سر داشته باشند و بكوشند با آموزش و پرورش بزرگ‌داشت اين حقوق و آزادی‌ها را بگسترانند و با تدابیر
پیشرو ِ ملی و میان‌ملیتی، پذیرش و پاس‌داشت جهانی و موثر آن‌هارا چه در ميان مردمان كشورهای عضو
و چه در ميان مردم سرزمين‌هايی كه در قلمرو آن‌ها هستند، تامين كنند.


بند ١

تمام مردمان آزاد زاده می‌شوند و در شان و حقوق با هم برابرند. همگی دارای خرد و وجدان هستند و بايد
با يكديگر با روحيه‌ی هم‌نیایی رفتار كنند.


بند ٢

هر كسی بدون هرگونه فرقی برپایه‌ی نژاد*، رنگ، جنس، زبان، دين، عقيده‌‌ی سياسی يا هر عقيده‌ی ديگر،
و همچنين خاستگاه ملی يا اجتماعی، دارایی، و زایش يا هر وضعيت ديگر، بهره‌مند از تمام حقوق و همه‌ی
آزادی‌های ذكرشده در اين بیانیه است. از این گذشته نبايد هيچ‌گونه جداسازی به دلیل موقعیت سياسی،
قضايی يا میان‌ملیتی كشور يا سرزمينی كه شخص به آن تعلق دارد در کار باشد،خواه اين كشور يا سرزمين
مستقل، تحت قيمومت يا غير خودمختار باشد، يا حاكميت آن به شكلی محدود شده باشد.
*چیزی به عنوان نژاد در میان انسان‌ها وجود ندارد.


بند ٣

هر کسی حق زندگی، آزادی و امنيت شخصی دارد.


بند ۴

هيچ كس را نبايد در بردگی يا بندگی نگاه داشت. بردگی و دادوستد بردگان به هر شكلی كه باشد،ممنوع
است.


بند ‌۵

هيچ كس نبايد شكنجه شود يا مورد تنبیه يا رفتاری ظالمانه، ضد انسانی يا تحقيرآميز قرار گيرد.


بند ۶

هر کس حق دارد همه جا در برابر قانون به عنوان یک شخص( حقیقی*) شناخته شود.
*این حق همچنان به «حقِ داشتنِ حق» شناخته شده و حقوق آدم همه در اشاره به حق همین شخص 
«حقیقی» یا «طبیعی» هستند.


بند ٧

همه در برابر قانون مساوی هستند و حق دارند بی هيچ تبعيضی از حمايت يكسان قانون برخوردار شوند.
همه حق دارند در برابر هر تبعيضی كه ناقض این بیانیه‌ی باشد، و در برابر هر تحريكی كه برای چنين
تبعيضی به عمل آيد، از حمايت يكسان قانون بهره‌مند گردند.


بند ٨

در برابر رفتارهایی كه حقوق بنیادینی را زیر پا بگذارند که در قانون اساسی یا قانون( دیگر) به مردم داده‌
شده‌اند هر کس حق دارد جبران موثر زیان را در یک دادگاه شایسته‌ی ملی* دریافت کند.
*قانون اشاره‌ای به دادستانی مردمانی که زیر فرمان‌روایی ستم و قوانین تبعیض‌آمیز زندگی می‌کنند ندارد

بند ۹ 

هيچ كس را نبايد خودسرانه توقيف، حبس يا تبعيد كرد.


بند ١٠

در تعیین حقوق و تعهدات قانونی فرد و رسیدگی به هر اتهام جزايی كه به او زده شده هرکس در برابری
کامل حق دارد از نشست شنیدن همگانی و منصفانه در دادگاهی مستقل و بی‌طرف بهره‌مند باشد.


بند ١١

١- هر کس كه به بزهكاری متهم شده باشد تا هنگامی كه در جريان محاكمه‌ای همگانی كه در آن تمام
تضمين‌های لازم برای دفاع از او تامين شده باشند به طور قانونی بزهکار شناخته نشده حق دارد بی‌گناه
فرض شود.

٢- هيچ كس نباید برای انجام دادن يا انجام ندادن رفتاری كه در موقع ارتکاب آن، به موجب حقوق ملی يا
میان‌ملیتی جرم شناخته نمی‌شده است، محكوم شناخته شود. همچنين نباید هيچ مجازاتی شديدتر از
مجازاتی كه در موقع ارتكاب جرم به آن تعلق می‌گرفت، درباره‌ی كسی اعمال شود.


بند ١٢

در حریم خصوصی، خانواده، خانه يا مكاتبات هیچ‌کس نباید دخالت خودسرانه شود، و نباید به شرافت و آبرو
و شهرت او حمله شود. هر کس حق دارد از پشتیبانی قانون در برابر چنين مداخله‌ها و حمله‌هايی بهره‌مند
باشد.


بند ١٣

١- هر کس حق دارد درون مرزهای هر كشور آزادانه رفت‌و‌آمد كند و اقامتگاه خود را برگزيند.

٢- هر کس حق دارد هر كشوری، از جمله كشور خود، را ترك كند و یا به كشور خود بازگردد.


بند ١۴

١- در برابر آزار، هر کس حق درخواست و برخورداری از پناهندگی در كشورهای ديگر دارد.

٢- در مورد پیگردهایی که واقعا در اثر بزه‌های غيرسياسی يا کنشی مخالف با هدف‌ها و اصول ملل متحد
باشند، نمی‌توان به اين حق استناد كرد.


بند ١‌۵

١- هر فردی حق دارد كه تابعيتی داشته باشد.

٢- هيچ كس رانبايد خودسرانه از تابعيت خويش، يا از حق تغيير تابعيت محروم كرد.


بند ۱۶* 
 * همچنین به اصول جوگ‌جاکارتا در مورد تشکیل خانواده نگه کنید.

١- زنان و مردان بالغ حق دارند بی هيچ محدوديتی از نظر نژاد، مليت، يا دين همسر بگیرند و تشكيل
خانواده بدهند. آن‌ها در تمام مدت همسری و هنگام انحلال آن در امور مربوط به همسری حقوق برابر
دارند.

٢- همسرگیری حتما بايد با رضايت كامل و آزادانه‌ی همسران صورت گيرد.

٣- خانواده ركن طبيعی و بنیادین جامعه و از حق حمايت جامعه و دولت برخوردار است.


بند ١٧

١- هر کس به تنهايی يا به صورت جمعی حق مالكيت دارد.

٢- هيچ كس را نبايد خودسرانه از حق مالكيت محروم كرد.


بند ١٨*
* بررسی کنید تضاد «آزادی آموزش دین در خانواده، خصوصی و یا عمومی به کودک»
با «حق کودک به آموزش و پرورش بی‌طرفانه»
آزادی انديشه، وجدان و دين حق هرکس است؛ اين حق دربرگیرنده‌ی آزادی تغيير دين يا
باور و همچنين آزادی اظهار دين يا باور، در قالب آموزش دينی، عبادت‌ و اجرای آيين‌های دينی به تنهايی یا
در اجتماع با دیگران، به طور خصوصی يا عمومی است. 


بند ١٩

هر فردی حق آزادی نظر و بيان دارد؛ اين حق شامل آزادی در داشتن نظر بدون مزاحمت دیگران و كسب،
دريافت و انتشار اطلاعات و ایده‌ها، از هر رسانه‌ای صرف‌نظر از مرزها است.


بند ٢٠

١- آزادی گردهمایی و تشکیل انجمن مسالمت‌آميز حق هر کس است.


۲- هیچ‌کس را نباید مجبور به عضویت در انجمنی کرد.


بند ٢١

١- هر کس حق دارد كه در اداره‌‌ی امور عمومی كشور خود، مستقيما يا به واسطه‌ی نمايندگانی كه آزادانه
انتخاب شده باشند، شركت جويد.

٢- هر کس حق دارد با شرايط برابر به مشاغل عمومی كشور خود دست يابد.

۳- اساس قدرت حکومت اراده‌ی مردم است، این اراده باید از راه انتخاباتی حقیقی و ادواری بیان شود که
همگانی و با حق رای یکسان برای همه باشند و با رای مخفی یا روش‌های رای‌دهی آزادِ نظیر آن صورت
گیرند.


بند ٢٢

هر کس به عنوان عضو جامعه، حق امنيت اجتماعی دارد و سزاوار است به ياری کوشش ملی و همكاری
میان‌ملیتی، حقوق اقتصادی و اجتماعی و فرهنگی ضروری برای حفظ شان و رشد آزادانه‌ی شخصيت خود
را، مطابق با سازمان و منابع هر كشور، به دست آورد.


بند ٢٣

١- هر کس حق دارد كار كند، كار خود را آزادانه برگزيند، شرايط منصفانه و رضايت‌بخشی برای كار
خواستار باشد و در برابر بیكاری حمايت شود.

٢- هر کس حق دارد كه بی هيچ تبعيضی، در مقابل كار مساوی، مزد مساوی بگيرد.

٣- هركسی كه كار می‌كند حق دارد مزدی بگیرد که منصفانه و رضايت‌بخش باشد و زندگی او و خانواده‌اش
را درخور شان انسانی تامين كند و در صورت لزوم با ديگر روش‌های حمايت اجتماعی كامل شود.

۴- هر کس حق دارد كه برای دفاع از منافع خود اتحاديه تشكيل دهد و يا به اتحاديه‌های موجود بپيوندد.


بند ٢۴

هر کس حق استراحت و فراغتی دارد که دربرگیرنده‌ی محدوديت معقول ساعات كار و تعطيلات ادواریِ
 بادستمزد باشد.


بند ٢‌۵

١- هر کس حق دارد از یک معیار زندگی مناسب برای تامين سلامتی و رفاه خود و خانواده‌اش که
دربرگیرنده‌ی خوراك، پوشاك، مسكن، مراقبت‌های پزشكی و خدمات اجتماعی لازم است برخوردار شود.
همچنين حق دارد كه در مواقع بیكاری، بيماری، کم‌توانی، ازدست‌دادن همسر و پيری يا دیگر مواردِ
در دسترس نبودن ابزار معاش در پیش‌آمدهایی که ورای اراده‌ی اوست، از تامين اجتماعی بهره‌مند گردد.

٢- افراد در دوران مادری و کودکی شایسته‌ی یاری و مراقبت ویژه‌اند. همه‌ی كودكان، چه در پی ازدواج يا
بی ازدواج زاده شده باشند، حق دارند كه از پشتیبانی اجتماعی يكسان بهره‌مند شوند.


بند ٢۶

١- هر کس حق آموزش دیدن دارد. آموزش، دست‌‌كم آموزش ابتدايی و مراحل پايه، بايد رايگان باشند.
آموزش ابتدايی باید اجباری باشد. آموزش فنی و حرفه‌ای بايد همگانی شود و دست‌يابی به آموزش عالی
بايد بر پایه‌ی شایستگی به‌صورت یکسان برای همه فراهم باشد.

٢- هدف آموزش و پرورش بايد شكوفايی همه جانبه‌ی شخصيت آدم و تقويت بزرگ‌داشت حقوق و
آزادی‌های بنیادین او باشد. آموزش بايد به گسترش تفاهم، دگرپذيری و دوستی ميان تمام ملت‌ها و
تمام گروه‌های نژادی* يا دينی و نيز پیش‌رفت فعاليت‌های ملل متحد در راه نگهداری از صلح ياری رساند.

٣- زادآوران در انتخاب نوع آموزش برای فرزندان خود برديگران حق تقدم* دارند.
*نگاه کنید به بخش مربوط به لزوم بی‌طرفی آموزش و پرورش کودکان.


بند ٢٧

١- هر کس حق دارد آزادانه در زندگی فرهنگی اجتماع مشارکت کند و از هنرها بهره‌ ببرد و در پيشرفت
علمی و فوايد آن سهیم شود.

٢- برخورداری از پشتیبانیِ از منافع معنوی و مادی آثار علمی، ادبی يا هنری که فرد مؤلف آن‌هاست حق هر
کس است.


بند ٢٨

هر کس سزاوار نظمی اجتماعی و میان‌ملیتی است كه در آن حقوق و آزادی‌های بیان‌شده در اين اعلاميه
به تمامی دست‌یافتنی باشند.


بند ٢٩

۱- هر کس در برابر اجتماع، که تنها در آن رشد آزاد و کامل شخصیت وی میسر است، وظایفی دارد. 

٢- هركس در بهره‌گیری از حقوق و آزادی‌های خود فقط تابع آن دسته از محدوديت‌های قانونی است كه با
هدف تامین پذیرش و بزرگ‌داشتی درخور برای حقوق و آزادی‌های ديگران و برای رعايت بایست‌های
عادلانه‌‌ی اخلاقی، نظم و رفاه همگانی در جامعه‌ای مردم‌سالار وضع شده‌اند.

٣- اين حقوق و آزادی‌ها در هيچ موردی نبايد بر خلاف هدف‌ها و مرام‌های (سازمان )ملل متحد به‌کار برده
شوند.


بند ٣٠

هیچ یک از موارد آمده در این بیانیه نباید چنان تفسیر شود که متضمن حقی برای هر دولت، گروه یا فردی
باشد که به موجب آن بشود هر یک از حقوق و آزادی‌های آمده در این بیانیه را از بین برد یا در چنین راهی
فعالیتی نمود.